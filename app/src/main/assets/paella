Difficoltà: Media
Preparazione: 60 min
Cottura: 35 min
Dosi per: 4 persone
Costo: Elevato



INGREDIENTI
617
Calorie per porzione

    Energia Kcal 617
    Carboidrati g 95.5
      di cui zuccheri g 5.4
    Proteine g 34.3
    Grassi g 10.9
      di cui saturi g 2.3
    Fibre g 2.6
    Colesterolo mg 212
    Sodio mg 900

Ingredienti per una paella di circa 28-30 cm
    Riso Bomba 400 g
    Cozze 1 kg
    Calamari (da pulire) 500 g
    Scampi 8
    Gamberi 8
    Cipolle 80 g
    Aglio 1 spicchio
    Fumetto di crostacei 750 g
    Passata di pomodoro 200 g
    Zafferano (2 bustine) 0,25 g
    Paprika dolce 5 g
    Peperoncino dolce 1
    Olio extravergine d'oliva q.b.
    Sale fino q.b.
    Pepe nero q.b.

 Preparazione
Come preparare la Paella de marisco

Per preparare la paella de marisco, per prima cosa preparate il fumetto di crostacei seguendo la nostra ricetta, ne serviranno 750 g. Poi occupatevi della pulizia delle cozze: rimuovete i cirripedi con un coltello, staccate il bisso e grattate i gusci con una paglietta 1, sciacquando accuratamente i gusci sotto l’acqua corrente. Scaldate un giro d’olio in un tegame, poi aggiungete le cozze 2 e coprite con il coperchio 3.

Fatele cuocere per 4-5 minuti a fiamma vivace agitando il tegame di tanto in tanto, così si apriranno 4. Spegnete il fuoco e scolate le cozze in una ciotola sulla quale avrete posto un colino, in modo da filtrare e tenere da parte il loro liquido di cottura che vi servirà successivamente 5; ve ne occorreranno 250 g. Sgusciate la maggior parte dei molluschi e tenetene da parte qualcuno intero per la decorazione finale 6. Eliminate le cozze che non si sono dischiuse.

Ora passate alla pulizia dei calamari: rimuovete la penna 7 e il ciuffo con attaccate le interiora, poi eliminate anche la pelle 8. Sciacquate accuratamente l’interno dei calamari, dopodiché tagliateli a rondelle di un paio di centimetri 9.

Preparate anche gli altri ingredienti che vi serviranno per la preparazione: mondate e tritate finemente la cipolla 10, poi rimuovete i semi dal peperoncino e tagliatelo finemente 11. Infine sbucciate lo spicchio d’aglio, dividetelo a metà e rimuovete l’anima interna 12.

Per quanto riguarda i gamberi e gli scampi, sciacquateli sotto l’acqua corrente e incideteli praticando un taglio lungo il ventre con un paio di forbici: in questo modo rilasceranno più sapore durante la cottura 13. Nella padella specifica per paella scaldate un filo d’olio con lo spicchio d’aglio, poi aggiungete i crostacei 14 e fateli rosolare per 1-2 minuti per lato a fiamma viva 15.

Una volta cotti, trasferite i gamberoni e gli scampi in un piatto e teneteli da parte 16. Nella stessa padella aggiungete la cipolla 17 e fatela appassire a fuoco dolce per qualche minuto, aggiungendo anche il peperoncino 18.

Ora alzate leggermente la fiamma e unite i calamari 19. Dopo un paio di minuti rimuovete l’aglio e versate la passata di pomodoro 20. Aggiungete anche il fumetto caldo 21

e il liquido delle cozze che avete tenuto da parte 22. Insaporite con lo zafferano 23 e la paprika 24, mescolate e portate a bollore.

Quando il liquido sarà giunto a bollore potete aggiungere il riso 25 e le cozze sgusciate 26, poi pepate e salate con moderazione, visto che l’acqua delle cozze e il fumetto di crostacei saranno già abbastanza sapidi. Date un’ultima mescolata 27 e cuocete a fuoco dolce per circa 18 minuti, o per il tempo indicato sulla confezione: il riso dovrà cuocere per assorbimento, quindi non andrà più mescolato ma potrete solo smuovere delicatamente la padella di tanto in tanto.

Trascorso il tempo di cottura il riso dovrà risultare asciutto e parzialmente attaccato sul fondo della padella 28. A questo punto spegnete il fuoco e disponete i crostacei sulla superficie 29, poi aggiungete anche le cozze con i gusci che avevate tenuto da parte 30. La vostra bellissima paella de marisco è pronta per essere servita!


 Conservazione

Si consiglia di consumare subito la paella de marisco. In alternativa si può conservare per circa 2 giorni in frigorifero, ma il riso potrebbe perdere di consistenza. Si sconsiglia la congelazione.
Consiglio

Il fumetto di crostacei conferisce un sapore più deciso alla paella, ma se preferite potete utilizzare in alternativa del brodo vegetale.

Se non riuscite a trovare il riso Bomba potete sostituirlo con il riso Arborio o Balilla. Se invece desiderate aggiungere delle verdure potete optare per i peperoni, che andranno aggiunti insieme al riso, oppure i piselli, da inserire verso metà cottura.

Servite la paella de marisco con degli spicchi di limone per permettere ai vostri ospiti di aggiungerlo a piacere… ci starà benissimo!



