Difficoltà: Facile
Preparazione: 30 min
Cottura: 25 min
Dosi per: 12 pezzi
Costo: Basso



INGREDIENTI
373
Calorie per porzione

    Energia Kcal 373
    Carboidrati g 44.9
      di cui zuccheri g 37.2
    Proteine g 3
    Grassi g 20.2
      di cui saturi g 11.5
    Fibre g 0.3
    Colesterolo mg 108
    Sodio mg 55

Ingredienti per 12 cupcake
    Burro a temperatura ambiente 120 g
    Farina 00 120 g
    Zucchero 120 g
    Uova ( circa 3 medie) 165 g
    Essenza di vaniglia 1 cucchiaino
    Lievito in polvere per dolci 2 g
    Sale fino 1 pizzico

Per decorare
    Zucchero a velo 300 g
    Burro a temperatura ambiente 150 g
    Essenza di vaniglia 1 cucchiaino
    Latte intero 1 cucchiaio


 Preparazione
Come preparare i Cupcake

Per preparare i cupcake cominciate a portare a temperatura ambiente burro e uova. Versate quindi il burro ammorbidito in una ciotola, aggiungete lo zucchero 1 e l’essenza di vaniglia (in alternativa usate scorza di limone) 2. Azionate le fruste a velocità medio alta e lasciate che il composto monti leggermente 3.

Dopo qualche minuto unite le uova un po’ alla volta, continuando a lavorare con le fruste 4. Non appena queste saranno incorporate, spegnete le fruste 5 e sistemate un colino sulla ciotola 6.

In questo modo potrete setacciare la farina e il lievito per dolci 7. Mescolate bene con una spatola 8 ed ecco pronto l’impasto 9.

Riempite 12 pirottini di carta disposti in una leccarda da muffin 10. Sarà sufficiente riempire a cucchiaiate ogni stampino con circa 40 g di impasto 11. Prima di infornare sbattete più volte la teglia sul piano da lavoro, in questo modo andrete a livellare accuratamente la superficie e otterrete dei cupcake gonfi ma con la superficie piatta. Cuocete in forno caldo a 180° per circa 25 minuti. Una volta cotti lasciateli raffreddare a temperatura ambiente prima di guarnirli 12.
Frosting e decorazione dei Cupcake

Per guarnire noi abbiamo scelto un frosting americano caratteristico: si prepara in una ciotola mescolando con le fruste a velocità media il burro a temperatura ambiente insieme a metà dose di zucchero a velo 13, al latte a temperatura ambiente 14 e l'essenza di vaniglia 15.

Azionate le fruste e lavorate il tempo necessario affinché gli ingredienti si compattino tra loro. Quindi man mano aggiungete lo zucchero a velo che avete da parte, un cucchiaio alla volta 16. Alla fine avrete ottenuto una crema dalla consistenza liscia e cremosa. Trasferitela in una sac-à-poche con bocchetta a stella e guarnite le tortine 17. Ecco pronti i vostri cupcake decorati, non vi resta che gustarli 18.


 Conservazione

I cupcake si conservano in frigorifero per 2-3 giorni sotto una campana di vetro. In questo caso sarebbe meglio tenerli separati dalla crema.
Una volta pronto l’impasto è bene cuocerlo subito.
La crema può essere preparata anche il giorno prima.
I cupcake non guarniti possono essere congelati da cotti.
Consiglio

Non avete o non amate la vaniglia? Nessun problema! Aromatizzate la base con la scorza di un limone! Se volete rendere speciali i vostri cupcake non vi resta che colorare il vostro frosting con qualche goccia di colorante e di guarnire la superficie con quello che amate di più: gocce di cioccolato, zuccherini, confetti colorati o frutti di bosco ad esempio.


