Difficoltà: Molto facile
Preparazione: 15 min
Cottura: 8 min
Dosi per: 4 pezzi
Costo: Basso
Nota + il tempo di riposo dell’impasto in frigorifero (1 h)


INGREDIENTI
1105
Calorie per porzione

    Energia Kcal 1105
    Carboidrati g 128.9
      di cui zuccheri g 64.3
    Proteine g 22.8
    Grassi g 55.4
      di cui saturi g 30.32
    Fibre g 2.8
    Colesterolo mg 500
    Sodio mg 452

Per 4 waffle da 12 cm di lato
    Farina 00 280 g
    Burro 220 g
    Uova medie, a temperatura ambiente 6
    Lievito in polvere per dolci 2 g
    Zucchero 180 g
    Baccello di vaniglia 1
    Sale fino 1 cucchiaino

per imburrare la piastra
    Burro q.b.

per guarnire
    Frutta fresca q.b.
    Sciroppo di acero q.b.
    Zucchero a velo q.b.

 Preparazione
Come preparare i Waffle

Per preparare i waffle, per prima cosa sciogliete il burro al microonde o a bagnomaria e lasciatelo raffreddare. Nel frattempo rompete le uova a temperatura ambiente in una ciotola 1 e sbattetele leggermente con una frusta, poi unite lo zucchero 2 e mescolate ancora. Setacciate la farina e il lievito 3 direttamente all’interno della ciotola,

aggiungete il sale 4 e mescolate, prima piano poi sempre più energicamente con la frusta per amalgamare le polveri al composto e rimuovere eventuali grumi 5. Una volta intiepidito, versate il burro fuso nella ciotola poco alla volta, in modo da incorporarlo gradualmente con la frusta 6.

A questo punto dividete il baccello di vaniglia a metà per il lungo ed estraete i semini con la lama di un coltello 7, poi aggiungeteli al composto 8 e mescolate ancora fino ad ottenere una consistenza piuttosto fluida, densa e omogenea 9. Coprite la ciotola con la pellicola e lasciate riposare l’impasto in frigorifero per almeno un’ora.

Trascorso il tempo di riposo, lasciate tornare l’impasto a temperatura ambiente e nel frattempo riscaldate la piastra per waffle per farla arrivare a temperatura. Quando la piastra sarà ben calda, spennellatela con un po’ di burro fuso e versate un mestolo scarso di impasto all’interno dello stampo a forma di nido d’ape 10 in modo da ricoprirne interamente la superficie 11. Chiudete la piastra 12 e lasciate cuocere per circa 7-8 minuti (controllate dopo qualche minuto lo stato di cottura dei waffle)

Quando i waffle avranno assunto un bel colore dorato, aprite il coperchio, staccateli delicatamente dalla piastra 13 e trasferiteli su un piatto 14. Guarnite i vostri deliziosi waffle a piacere con sciroppo d’acero, frutta fresca e una pioggia di zucchero a velo 15!

 Conservazione

Si consiglia di consumare i waffle appena pronti. In alternativa si possono congelare già cotti.

L'impasto si conserva non più di 12 ore in frigorifero coperto con pellicola.
Consiglio

Per realizzare questa ricetta è necessario avere la piastra apposita: in commercio ne esistono di varie forme e dimensioni, quindi verificate sempre le istruzioni per ottenere una cottura ottimale. Potete guarnire i waffle con i vostri ingredienti preferiti, sia dolci che salati, oppure farcirli a mò di panino come nella nostra ricetta dei waffle sandwich!

