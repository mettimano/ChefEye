    Difficoltà: Media
    Preparazione: 60 min
    Dosi per: 24 pezzi
    Costo: Basso
    Nota + 30 minuti di riposo della pasta



INGREDIENTI
257
Calorie per porzione

    Energia Kcal 257
    Carboidrati g 7.5
      di cui zuccheri g 2.6
    Proteine g 19.5
    Grassi g 16.5
      di cui saturi g 8.62
    Fibre g 2.1
    Colesterolo mg 293
    Sodio mg 703

Ingredienti per 24 ravioli
    Farina 00 250 g
    Uova ( circa 2 uova e 1 tuorlo) 124 g
    Semola per spolverizzare q.b.

per il ripieno
    Spinaci 250 g
    Ricotta vaccina 125 g
    Parmigiano Reggiano DOP da grattugiare 50 g
    Noce moscata q.b.
    Sale fino q.b.
    Pepe nero q.b.


 Preparazione
Come preparare i Ravioli ricotta e spinaci

Per preparare i ravioli ricotta a spinaci iniziate dalla preparazione della sfoglia fresca all’uovo. Prendete la farina (potete lasciarne circa 50 g da parte per aggiungerla al bisogno) e versatela in una ciotola 1 assieme alle uova sbattute 2. Impastate bene gli ingredienti con le mani per creare un composto omogeneo 3. Se l’impasto dovesse risultare poco elastico aggiungete dell'acqua tiepida per rendere così la pasta più morbida per poter essere tirata con il mattarello o con la macchina tira sfoglia. Se al contrario risultasse appiccicoso, potete aggiungere la farina tenuta da parte, man a mano.

Trasferite l’impasto su un piano di lavoro e lavoratelo energicamente, quando avrete ottenuto un impasto liscio e omogeneo, formate una sfera 4 che avvolgerete con pellicola alimentare trasparente: fate riposare così l’impasto per 30 minuti al riparo dalla luce e da correnti d’aria che potrebbero seccarlo. Mentre la pasta riposa dedicatevi al ripieno: prendete una padella antiaderente e dal fondo largo in cui verserete gli spinaci sciacquati 5, coprendoli con coperchio per farli appassire 6. Lasciateli cuocere fino a che saranno morbidi, ci vorranno un paio di minuti circa.

Quando saranno ben ammorbiditi 7, fateli scolare per eliminare i liquidi in eccesso 8: teneteli da parte. Prendete una ciotola ampia e versate ricotta e Parmigiano 9.

Aromatizzate con della noce moscata 10 e, aiutandovi con delle fruste a mano, mescolate gli ingredienti per amalgamarli 11. Aggiustate di sale e pepe. Quando saranno amalgamati, sminuzzate gli spinaci in un mixer e aggiungeteli alla crema di ricotta 12. Amalgamate bene gli ingredienti per ottenere un composto omogeneo.

Trasferite il composto in una sac-à-poche 13 e tenetelo da parte. A questo punto la sfoglia avrà riposato. Prendetela, dividetela in due panetti. Uno lasciatelo avvolto nella pellicola perchè non si secchi mentre, dopo averlo infarinato leggermente con semola rimacinata (che non si assorbirà all'impasto), tirate l'altro con la macchina tira sfoglia passandola tra i rulli dallo spessore più largo al penultimo più stretto: dovrete ottenere una sfoglia rettangolare spessa circa 1 mm 14. Ripetete l'operazione con l'altro panetto. Stendete i due rettangoli di sfoglia in un piano di lavoro leggermente infarinato di farina di semola e create dei piccoli mucchietti di ripieno con la sac-à-poche 15.

Disponeteli a circa 3 cm di distanza gli uni dagli altri 16, spruzzando dell’acqua ai bordi della sfoglia 17 (se preferite potete anche spennellare i bordi con un pennello da cucina) in modo tale che, quando stenderete la seconda sfoglia sopra ad essa 18, questa rimarrà più facilmente attaccata. Abbiate cura di far fuoriuscire l’aria tra un raviolo e l’altro, pressando intorno al ripieno con le dita, in modo tale da evitare che in cottura si aprano facendo fuoriuscire il ripieno.

Quando adagiate la seconda sfoglia fate combaciare i bordi con la prima 19. Poi con una rotella tagliapasta dentellata ricavate i ravioli delle dimensioni 4x4 cm 20: otterrete circa 24 ravioli che disporrete su un vassoio leggermente infarinato con semola rimacinata 21. I vostri ravioli ricotta e spinaci sono ora pronti! Potrete poi cuocerli in acqua bollente e condirli a piacimento, ad esempio con burro e salvia!

 Conservazione

E’ possibile conservare i ravioli ricotta e spinaci in congelatore per al massimo 1 mese. Per congelarli procedete così: riponete il vassoio in congelatore per un paio d’ore fino a che i ravioli non saranno induriti. Dopodiché metteteli in sacchetti gelo da congelatore. Per utilizzarli cuoceteli in abbondante acqua salata ancora congelati.
Consiglio

Provate ad insaporire questo ripieno affidandovi a quello che la fantasia vi suggerisce! Noi proviamo a stuzzicarla con qualche idea: del prosciutto, erbe aromatiche o pecorino… voi cosa userete?

