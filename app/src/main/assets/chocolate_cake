Difficoltà: Molto facile
Preparazione: 15 min
Cottura: 45 min
Dosi per: 8 persone
Costo: Basso


INGREDIENTI

Per uno stampo del diametro di 22 cm
    Cioccolato fondente al 55% 150 g
    Burro (a temperatura ambiente) 200 g
    Zucchero 150 g
    Farina 00 150 g
    Cacao amaro in polvere 30 g
    Uova (a temperatura ambiente) 4
    Lievito in polvere per dolci 8 g
    Sale fino 1 pizzico

Per spolverizzare
    Cacao amaro in polvere q.b.

 Preparazione
    Come preparare la Torta al cioccolato

    Per preparare la torta al cioccolato per prima cosa sciogliete il cioccolato fondente a bagnomaria o al microonde e lasciatelo intiepidire. Nel frattempo mettete in una ciotola il burro ammorbidito e lo zucchero 1. Aggiungete un pizzico di sale e lavorate con le fruste elettriche fino ad ottenere un composto morbido e cremoso 2. Versate 2 delle 4 uova 3 e continuate a lavorare fino a completo assorbimento.

    Unite anche metà del cioccolato fuso 4 e amalgamate il composto con le fruste. Proseguite versando le uova rimanenti 5 e il resto del cioccolato fuso 6, mescolando ogni volta con le fruste fino a completo assorbimento.

    A questo punto setacciate all’interno della ciotola la farina 7, il cacao 8 e il lievito 9.

    Incorporate le polveri con le fruste elettriche 10: dovrete ottenere un impasto liscio e omogeneo 11. Versate l’impasto in uno stampo del diametro di 22 cm foderato con carta forno (in alternativa potete imburrarlo e infarinarlo) 12.

    Livellate la superficie con il dorso di un cucchiaio 13 e cuocete in forno statico preriscaldato a 180° per circa 40 minuti. Trascorso questo tempo verificate la cottura con uno stecchino, poi sfornate e lasciate raffreddare prima di rimuovere la torta dallo stampo 14. Spolverizzate con poco cacao amaro e servite la vostra torta al cioccolato 15!


 Conservazione

La torta al cioccolato si può conservare a temperatura ambiente per 3 giorni.

Potete congelarla dopo la cottura.
Consiglio

Al posto delle fruste elettriche potete utilizzare una frusta manuale.

Se preferite utilizzare il cioccolato al latte potete ridurre notevolmente la dose di zucchero.

Potete aromatizzare l’impasto senza latte della torta al cioccolato con scorza d’arancia grattugiata oppure arricchirlo con gocce di cioccolato. E' da provare anche la versione con zenzero candito e cardamomo per chi ama i sapori esotici!

Se desiderate abbellirla per renderla adatta alle occasioni speciali potete ricoprirla con glassa o ganache oppure farcirla con una golosa crema, magari prendendo spunto da quella realizzata per la nostra torta al caffè!
