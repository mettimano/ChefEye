Difficoltà: Molto facile
Preparazione: 20 min
Dosi per: 6 persone
Costo: Basso


INGREDIENTI
Per circa 550 g di guacamole
    Avocado (2) 500 g
    Cipolle bianche (mezza) 35 g
    Succo di lime 35 g
    Coriandolo q.b.
    Pomodori ramati 1
    Sale fino 1 pizzico



 Preparazione
Come preparare il Guacamole

Per preparare il guacamole, per prima cosa mondate e tritate finemente la cipolla 1, poi tritate anche il coriandolo 2. Dividete l’avocado a metà ed estraete il nocciolo 3.

Prelevate la polpa con l’aiuto di un cucchiaio e versatela all’interno di un mortaio 4. Aggiungete il succo di lime 5 e cominciate a pestare fino ad ottenere una crema 6.

Unite anche la cipolla tritata 7 e il coriandolo 8 e pestate ancora per amalgamare il tutto, poi aggiustate di sale 9. Se vi piace il piccante, a questo punto potete aggiungere del peperoncino fresco o qualche goccia di tabasco.

In ultimo riducete il pomodoro a dadini 10 e aggiungetelo sulla salsa 11. La vostra salsa guacamole è pronta per essere servita 12!

 Conservazione

Potete conservare il guacamole in frigorifero per 2 giorni al massimo, in un contenitore ermetico.
Consiglio

Il segreto di un buonissimo guacamole è sicuramente l’utilizzo di avocado ben maturi che alla pressione delle dita devono risultare morbidi, ma non troppo molli.

Se non avete un mortaio potete utilizzare una forchetta per lavorare l'avocado.

La cipolla bianca si può sostituire con quella rossa o con del cipollotto fresco.

Se non gradite il sapore del coriandolo potete ometterlo o sostituirlo con il prezzemolo.

