Difficoltà: Facile
Preparazione: 30 min
Cottura: 5 min
Dosi per: 4 persone
Costo: Basso
Nota + 12 ore di ammollo per i ceci


INGREDIENTI
895
Calorie per porzione

    Energia Kcal 895
    Carboidrati g 69.1
      di cui zuccheri g 5.7
    Proteine g 27.8
    Grassi g 56.4
      di cui saturi g 10.54
    Fibre g 17.9
    Sodio mg 307

Ingredienti per le felafel
    Ceci secchi 500 g
    Cipolle 1
    Aglio 1 spicchio
    Cumino in polvere 1 pizzico
    Prezzemolo 1 mazzetto
    Sale fino 1 pizzico
    Pepe nero 1 pizzico

Per la frittura
    Olio di semi di arachide 1 l



 Preparazione
Come preparare i Falafel di ceci (Felafel)

Per preparare le felafel, cominciate la sera prima, mettendo in ammollo i ceci secchi in acqua fredda per almeno 12 ore. Scolateli e sciacquateli, poi asciugateli accuratamente con un panno pulito: dovranno risultare perfettamente asciutti al momento dell’utilizzo per garantire un impasto della giusta consistenza (per assicurarvi che perdano ogni traccia di acqua in eccesso, potete asciugarli ulteriormente per 10 minuti in forno ventilato preriscaldato a 100°). Dopo aver svolto queste operazioni preliminari, ponete i ceci nel mixer 1 insieme alla cipolla tagliata in grossi pezzi 2. Aggiungete all’interno del mixer anche l’aglio, spremendolo con l’apposito spremiaglio 3.

Insaporite quindi con il cumino 4, il sale 5 e il pepe 6, e azionate le lame per ridurre l’impasto in poltiglia.

Tritate il prezzemolo 7 e aggiungetelo all’impasto 8: è importante svolgere questa operazione a parte, e non direttamente nel mixer con gli altri ingredienti, perché in quel modo il prezzemolo rilascerebbe troppa acqua bagnando eccessivamente l’impasto. Amalgamate bene il tutto e trasferite il composto in una pirofila 9, compattandolo bene con il dorso di un cucchiaio.

Coprite con pellicola 10 e ponete in frigo a rassodare per almeno 1 ora. Trascorso questo tempo, recuperate l’impasto e formate i felafel con l’apposito strumento 11 oppure a mano, prendendo di volta in volta piccole palline di impasto e schiacciandole leggermente per ottenere la tipica forma dei felafel. In pentola scaldate abbondante olio di semi a 170°, e friggetevi pochi felafel per volta 12

Fino alla doratura 13. Prestate grande attenzione alla temperatura dell’olio, che non deve superare quella indicata, altrimenti i felafel si sfalderanno. Scolate i vostri felafel e fate asciugare l’olio in eccesso su carta assorbente 14. Servite i vostri felafel ben caldi 15!

 Conservazione

I felafel crudi si conservono in frigo coperti per 4-5 giorni. Si possono congelare per circa 1 mese, se avete utilizzato solo ingredienti freschi e non decongelati. Una volta fritti, vanno consumati al momento.
Consiglio

La ricetta originale prevede l’uso del coriandolo fresco al posto del prezzemolo, ma data la sua difficile reperibilità e il sapore un po’ particolare potete sostituirlo con il prezzemolo come abbiamo fatto noi.

Se invece volete personalizzare le vostre polpettine, aggiungete una generosa dose extra di spezie, spaziando dalla curcuma al peperoncino, fidandovi del più severo dei giudici: il vostro palato!

Se preferite utilizzare i ceci precotti provate la nostra ricetta dei nugget di ceci!



